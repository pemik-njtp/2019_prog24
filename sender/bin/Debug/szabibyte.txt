Egyszer volt egy ország arrafelé, hol a nap felkel: lakott abban egy szegény ember, kinek olyan három szép fia volt, mint egy-egy bokréta, s amellett egyik nagyobb vitéz volt a másiknál. Mindig is abban mesterkedtek, ha valami módon kimutathatnák vitézségüket, s addig erõsködtek, míg az apjuk el nem eresztette országot-világot látni, szerencsét próbálni. Adott mind a háromnak egy-egy fegyvert, s mondta:

- No! Isten hírével, menjetek, ha nem nyughattok!

Mentek-mendegéltek, s estére kelve elértek a fekete erdõbe. Alig nyugodtak le, egy vén banya vetõdött hozzájuk, s szállást kért az éjszakára. - Istené a szállás, vén anyó! Itt bizony te is meghálhatsz velünk - mondja a nagyobbik legény, a másik kettõ szószólója.

Reggel, mikor felkászálódnának, hogy tovább utazzanak, a vén banya megköszönte a szállást, s adott nekik egy erszényt.

- Ezt az idõsebbnek adom át - mondta a vén banya -, tedd jó helyre fiam, mert ebbõl az arany soha ki nem fogy - világi életedben.

Azzal továbbment a három szerencsepróbáló testvér; aznap estére elértek a nagy vízhez, s annak a partján szállást vertek.